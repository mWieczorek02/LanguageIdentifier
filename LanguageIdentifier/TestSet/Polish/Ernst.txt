Urodził się w wysoko postawionej rodzinie szlacheckiej. Jego ojciec Moritz von Prittwitz und Gaffron (1819–1888), był pruskim sędzią, pełnił funkcję starosty powiatowego (landrata) w powiecie Nimptsch (Niemcza) prowincji śląskiej oraz powiatu Ohlau (Oława)[1]. Miał 9-cioro rodzeństwa z którego 5 zmarła w młodym wieku.

W czasach gimnazjalnych uległ ciężkiemu wypadkowi. Powracał do zdrowia i uczył się w zakładach diakonijnych Rauhes Haus w Hamburgu i u joannitów (Johannesstift) w Berlinie[4], gdzie ukształtowała się jego duchowość. Postanowił poświęcić swoje życie dla innych ludzi i pracować na rzecz dobroczynności.

W latach 80. XIX wieku przybył do Roździenia, gdzie objął posadę urzędnika hutniczego w hucie ołowiu Walter Croneck wchodzącej wówczas w skład zakładów spółki Georg von Giesches Erben w Roździeniu. Zamieszkał w domu przy Luisenstraße 17[5] (dziś ul. gen. J. Hallera) w Burowcu. W nowym miejscu pracy i zamieszkania zwrócił szczególną uwagę na potrzeby społeczności ewangelickiej. Chciał, aby ich poziom życia, kultura i pobożność wzrastały[4]. Był głównym inicjatorem budowy kościoła ewangelicko-augsburskiego Zbawiciela w Roździeniu, a następnie plebanii i domu parafialnego oraz powstania parafii[4]. Ernst von Prittwitz poświęcił swoje życie dla Kościoła ewangelickiego na Górnym Śląsku i współwyznawców nie tylko na terenie Szopienic i Roździenia, ale i innych okolicznych miejscowości. Sam żył bardzo skromnie, a dużą część stosunkowo niewielkich dochodów przeznaczał na cele charytatywne.